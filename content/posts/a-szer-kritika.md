---
title: "A szer (2024) – Amikor a kevesebb több lett volna"
date: 2026-02-11
lastmod: 2026-02-11
categories: ["Kritika", "Horror"]
tags: ["HBO Max", "The Substance", "Demi Moore", "a szer"]
showShareButtons: true
ShareButtons: ["facebook", "twitter", "reddit"]
draft: false
description: "Kíméletlen kritika Coralie Fargeat testhhorrorjáról. Megéri megnézni, vagy csak a hype miatt beszélnek róla?"
summary: "Sokszor előfordul, hogy egy film körül akkora a hype, hogy az ember inkább félreteszi. Így jártam én is A szer című alkotással..."
cover:
    image: "/images/fdbeb.jpg"
    alt: "A szer filmplakát"
    relative: false
---

Sokszor előfordul, hogy egy film körül akkora a hype - legyen az pozitív vagy negatív -, hogy az ember inkább félreteszi, várva a megfelelő pillanatra. Így jártam én is ***Coralie Fargeat*** ***A szer (The Substance)*** című alkotásával. 2024-ben valahogy kimaradt; a rengeteg negatív kritika, amit olvastam róla, egyszerűen elvette a kedvemet. Tegnap azonban az ***HBO Max*** felajánlotta, és mivel ritka kincsnek számító szabad két órám (pontosabban 2 óra 21 percem) adódott, gondoltam, teszek vele egy próbát.

Sajnos azt kell mondanom: bárcsak ne tettem volna. Vagy legalábbis bárcsak kikapcsoltam volna egy óra után.

*Innentől spoilerek jönnek*

---

### A ragyogó kezdet

A film első fele kifejezetten ígéretes volt. ***Demi Moore*** alakítása előtt le a kalappal: fantasztikus, ahogy Elisabeth Sparkle bőrébe bújva átadja azt a kétségbeesett vágyat, amivel egy leáldozóban lévő hollywoodi csillag kapaszkodik a fiatalság utolsó morzsáiba. Az első egy óra lebilincselt; a feszültség tapintható volt, a látványvilág pedig szippantott befelé.

![Demi Moore a filmben](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fc672daba-2f4e-4d50-b4b7-d63f485206a7_1920x1080.jpeg)

Sokan Moore pályafutásának egyik meghatározó alakításaként emlegetik ezt a szerepet, egyfajta “elemi erejű kiáltás” a társadalmi elvárások és a Hollywoodot uraló ageizmus ellen. Ezzel az üzenettel még azonosulni is tudtam volna.

### Amikor elszaladt a ló

Aztán eljött a második félidő, és a film valahogy elveszített. Úgy éreztem, az alkotók mindenáron “villantani” akartak valami nagyot, de a végeredmény számomra inkább öncélú és gyomorforgató lett. Értem én, hogy a *body horror* műfaja a testi átalakulások sokkoló ábrázolására épít, és a kritikusok dicsérik Fargeat merészségét, ahogy a neonfényű csillogást vegyíti a groteszk borzalmakkal. De könyörgöm: miért kellett ennyire durván, ennyire túlnyújtva ábrázolni mindezt?

![Groteszk jelenet](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F77ec682c-dd1a-4b03-96fa-4695b47ff712_1800x900.jpeg)

A film második fele számomra egyszerűen élvezhetetlen volt. Ami az elején még metaforikus és hatásos volt, az a végére átcsapott egy olyan vizuális ámokfutásba, ami már nem adott hozzá a mondanivalóhoz, csak taszított. Ahelyett, hogy a dráma mélyült volna, csak a vér és a torz testrészek mennyisége nőtt.

### Összegzés

Nagy csalódás ez a film. Pedig minden adott volt: egy remek alapötlet, egy zseniális főszereplő és egy fontos társadalmi téma. Mégis, a film második felének brutalitása teljesen agyonnyomta az élményt.

Sajnálom azt a plusz egy órát, amit még rászántam. Ha az első óra után megállok, talán egy emlékezetes, elgondolkodtató filmként marad meg bennem. Így viszont csak a rossz szájíz maradt.

**Értékelésem: 3/10**

Képek: imdb.com

Trailer: 

{{< youtube B_tDLs6u2E0 >}}
