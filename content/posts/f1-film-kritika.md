---
title: "Szponzorlogók és száguldás: elég az F1 csillogása az Oscar-díjhoz?"
date: 2026-01-25
showShareButtons: true
ShareButtons: ["facebook", "twitter", "reddit"]
draft: false
summary: "Folytatódott az Oscar-jelöltek mustrája, ezúttal Brad Pitt és az F1 (2025) volt a soros. A receptet nem gondolták túl: gyakorlatilag fogták a Top Gun: Maverick tervrajzát."
cover:
    image: "https://m.blog.hu/st/streambites/image/f1_wbdo_featured_image_main_1920x1080-1-3983484600.jpg"
    alt: "Brad Pitt az F1 filmben"
    relative: false
---

Folytatódott az Oscar-jelöltek mustrája, ezúttal ***Brad Pitt*** és az ***F1 (2025)*** volt a soros. A receptet nem gondolták túl, de annál hatásosabb: gyakorlatilag fogták a ***Top Gun: Maverick*** tervrajzát, majd a pilótafülkét aszfaltra és négy kerékre adaptálták.

### Maverick a versenypályán

A párhuzam ***Tom Cruise*** kultikus visszatérésével szinte ordít a képernyőről. Itt is egy középkorú, ötvenes éveiben járó profit kapunk ***(Sonny Hayes, őt alakítja Brad)***, aki egy traumákkal teli múlt után tér vissza a „pilótafülkébe”. Azt kell mondjam, Brad Pittnek még mindig bitang jól áll a sebesség, de nehéz elvonatkoztatni attól az érzéstől, hogy az egész film néha olyan, mint egy **gigantikusra duzzasztott kapuzárási pánik**, ahol a drága autók és a benzingőz hivatott elfedni az idő múlását.

### Hitelesség vs. túlmagyarázás

Ami nálam abszolút betalált, az a **hitelesség**. Zseniális húzás volt, hogy nem kitalált nevekkel töltötték fel a mezőnyt, hanem a valódi F1-es pilóták ellen kell küzdenie a főhősnek. Ettől a film nem egy steril stúdiódíszletnek tűnik, hanem a cirkusz szerves részének.

![F1 film jelenet](https://m.blog.hu/st/streambites/image/mv5byjy4ytqzogqtyjkznc00zwu1ltgyytitmda1ytuzndywmzq2xkeyxkfqcgc_v1_-747139207.jpg)

Azonban volt valami, ami nálam is kicsit kiverte a biztosítékot: a **túlzásba vitt kommentálás**. Értem én, hogy a szabályokat el kell adni a laikusoknak is, de az, hogy minden kanyarban „nyomni kell a rizsát”, sokat ront az élményen. Még úgy is sok volt ez, hogy a magyar változatban olyan profik szólaltak meg, mint Gundel-Takács Gábor, Wéber Gábor, vagy Szelecky Ádám. Néha a motorzúgás többet mondott volna minden szónál.

### Szerelem a tervezőasztal felett és a szponzorok

Természetesen a kötelező romantikát itt is megkapjuk Sonny és a női főtervező között, de ne számítsunk nagy meglepetésekre; a kapcsolatuk alakulása hamarabb megjósolható, mint egy jól begyakorolt kerékcsere. A mozi olykor annyira belefeledkezik a saját látványvilágába és a technikai bravúrokba, hogy a szereplők valódi jelleme kissé háttérbe szorul a csillogó reklámfeliratok mellett.

**Összegzés:** Az *F1* egy vizuális orgia, ami nagyvásznon (vagy egy jó házimozin) üt igazán. Ha szereted a technikai sportokat és bejött a *Maverick* hangulata, imádni fogod. De ha egy mély, lélektani drámára vágysz az öregedésről, akkor lehet, hogy a motorzúgás néha elnyomja majd a válaszaidat.

Nálunk az Apple TV+-on érhető el.

**8/10**

**Képek: imdb**

**Trailer:**

{{< youtube 8yh9BPUBbbQ >}}
